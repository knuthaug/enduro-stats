---
frontpage_title: Svensk endurocup i 2023
frontpage_ingress: Den svenske endurocupen har alle 7 runder for 2023 allerede klare og åpne for påmelding.
date: "2023-03-20"
title: Svensk endurocup i 2023
permalink: svensk-cup-2023
---

Den svenske enduroserien er klappat og klar og påmeldingen er allerede åpnet for hele serien eller enkeltritt. Full oversikt over seriekalenderen for 2023 ligger på det [svenske forbundets side for enduro](https://scf.se/mountainbike/swe-cup-enduro-2023/).

Først ute er som vanlig Göteborgs Stigcyclister med sesongåpning allerede 22/23 april med prostage for aktive klasser på lørdag og resterende etapper på søndagen. Søndagen er også rittdag for master og andre ikke-aktive klasser. Påmeldingslisten viser allerede flere norske navn og såvidt jeg kan forstå fungerer norsk helårslisens i Sverige også. Om ikke er den svenske engangslisensen vesentlig billigere enn i Norge og er på 65 SEK i år. Noe å vurdere for det norske forbundet også kanskje?

Etter det fortsetter serien med

* Ulricehamn 27-28. mai
* Östersund 1-2. juli
* Flottsbro Stockholm 29-30. juli
* Arvika 19-20. august
* Falun 16-17. september
* Isaberg 30-1. oktober

Avstandsmessig er Arvika det rittet som har kortest reisevei fra Østlandet med litt over 2 timer kjøring fra Oslo. Göteborg er knappe 3,5 unna Oslo. Ulricehamn og Isaberg er begge i sør-sverige og er ca 4 og en halv time unna Oslo. Er man så heldig å bo i Østfold, som både har tjukke l'er og tidlig sesongåpning på stiene, kan man nok kutte reisetiden med minst en time. Östersund er hele 7,5 timer unna Oslo, men derimot bare 3,5 time unna Trondheim så her har trønderne bedre muligheter til å ta en tur. Falun og Stockholm er ganske langt unna for oss nordmenn uansett hvor man bor, dessverre.

Svensk mesterskap skal annonseres senere, men vil muligens ikke være åpent for nordmenn, i hvert fall ikke premiering. Verdt å nevne for ryttere litt oppe i årene er at svenskene har en masterklasse for 35+ og en for 50+ slike at godt voksne ryttere kan konkurrere seg i mellom uten å bekymre seg for den yngre garde. Klasser for el-sykler finnes også. I motsetning til i Norge virker det som svenskene også har klart å samkjøre klasseinndeling i hele cup'en og ikke overlater det til hver enkelt arrangør.
